<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पणयः  | नक्षत्रसूक्तम्</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.53-DEV" />
    
    
      <META NAME="ROBOTS" CONTENT="INDEX, FOLLOW">
    

    

    <meta property="og:title" content="नक्षत्रसूक्तम्" />
<meta property="og:description" content="कृत्तिकाः अ॒ग्निर् नᳶ॑ पातु॒ कृत्ति॑काः। नक्ष॑त्रन् दे॒वम् (=द्योतमानम्) इ॑न्द्रि॒यम्।
इ॒दमा॑साव्ँ विचक्ष॒णम्। ह॒विरा॒सञ् जु॑होत न।
यस्य॒ भान्ति॑ र॒श्मयो॒ यस्य॑ के॒तवः॑। यस्ये॒मा विश्वा॒ भुव॑नानि॒ सर्वा॑।
स कृत्ति॑काभिर॒भिसव्ँवसा॑नः। अ॒ग्निर् नो॑ (=अस्मान्) दे॒वस् सु॑वि॒ते (=सुप्राप्ते {कर्मफले}) द॑धातु॥
अ॒ग्नये॒ स्वाहा॒ कृत्ति॑काभ्यः॒ स्वाहा॑।
अ॒म्बायै॒ स्वाहा॑ दु॒लायै॒ स्वाहा॑।
नि॒त॒न्त्यै स्वाहा॒ऽभ्रय॑न्तै॒ स्वाहा॑।
मे॒घय॑न्त्यै॒ स्वाहा॑ व॒र्ष॒य॑न्त्यै॒ स्वाहा॑।चु॒पु॒णिका॑यै॒ स्वाहा॑।
रोहिणी (ब्रह्महृदयं = capella = beta taurii खलु रोहिणीशकटे (Taurus-मुखम्) वर्तते।)
प्र॒जाप॑ते(ः) रोहि॒णी वे॑तु॒ (=भुङ्क्ताम्) पत्नी॑। वि॒श्वरू॑पा बृह॒ती चि॒त्रभा॑नुः।
सा नो॑ य॒ज्ञस्य॑ सुवि॒ते द॑धातु। यथा॒ जीवे॑म श॒रद॒स् सवीराः॑।" />
<meta property="og:type" content="article" />
<meta property="og:url" content="https://vvasuki.github.io/saMskAra/mantra/misc-devas/rk/naxatra-suuktam/" />

<meta itemprop="name" content="नक्षत्रसूक्तम्">
<meta itemprop="description" content="कृत्तिकाः अ॒ग्निर् नᳶ॑ पातु॒ कृत्ति॑काः। नक्ष॑त्रन् दे॒वम् (=द्योतमानम्) इ॑न्द्रि॒यम्।
इ॒दमा॑साव्ँ विचक्ष॒णम्। ह॒विरा॒सञ् जु॑होत न।
यस्य॒ भान्ति॑ र॒श्मयो॒ यस्य॑ के॒तवः॑। यस्ये॒मा विश्वा॒ भुव॑नानि॒ सर्वा॑।
स कृत्ति॑काभिर॒भिसव्ँवसा॑नः। अ॒ग्निर् नो॑ (=अस्मान्) दे॒वस् सु॑वि॒ते (=सुप्राप्ते {कर्मफले}) द॑धातु॥
अ॒ग्नये॒ स्वाहा॒ कृत्ति॑काभ्यः॒ स्वाहा॑।
अ॒म्बायै॒ स्वाहा॑ दु॒लायै॒ स्वाहा॑।
नि॒त॒न्त्यै स्वाहा॒ऽभ्रय॑न्तै॒ स्वाहा॑।
मे॒घय॑न्त्यै॒ स्वाहा॑ व॒र्ष॒य॑न्त्यै॒ स्वाहा॑।चु॒पु॒णिका॑यै॒ स्वाहा॑।
रोहिणी (ब्रह्महृदयं = capella = beta taurii खलु रोहिणीशकटे (Taurus-मुखम्) वर्तते।)
प्र॒जाप॑ते(ः) रोहि॒णी वे॑तु॒ (=भुङ्क्ताम्) पत्नी॑। वि॒श्वरू॑पा बृह॒ती चि॒त्रभा॑नुः।
सा नो॑ य॒ज्ञस्य॑ सुवि॒ते द॑धातु। यथा॒ जीवे॑म श॒रद॒स् सवीराः॑।">



<meta itemprop="wordCount" content="1213">



<meta itemprop="keywords" content="" />
<meta name="twitter:card" content="summary"/>
<meta name="twitter:title" content="नक्षत्रसूक्तम्"/>
<meta name="twitter:description" content="कृत्तिकाः अ॒ग्निर् नᳶ॑ पातु॒ कृत्ति॑काः। नक्ष॑त्रन् दे॒वम् (=द्योतमानम्) इ॑न्द्रि॒यम्।
इ॒दमा॑साव्ँ विचक्ष॒णम्। ह॒विरा॒सञ् जु॑होत न।
यस्य॒ भान्ति॑ र॒श्मयो॒ यस्य॑ के॒तवः॑। यस्ये॒मा विश्वा॒ भुव॑नानि॒ सर्वा॑।
स कृत्ति॑काभिर॒भिसव्ँवसा॑नः। अ॒ग्निर् नो॑ (=अस्मान्) दे॒वस् सु॑वि॒ते (=सुप्राप्ते {कर्मफले}) द॑धातु॥
अ॒ग्नये॒ स्वाहा॒ कृत्ति॑काभ्यः॒ स्वाहा॑।
अ॒म्बायै॒ स्वाहा॑ दु॒लायै॒ स्वाहा॑।
नि॒त॒न्त्यै स्वाहा॒ऽभ्रय॑न्तै॒ स्वाहा॑।
मे॒घय॑न्त्यै॒ स्वाहा॑ व॒र्ष॒य॑न्त्यै॒ स्वाहा॑।चु॒पु॒णिका॑यै॒ स्वाहा॑।
रोहिणी (ब्रह्महृदयं = capella = beta taurii खलु रोहिणीशकटे (Taurus-मुखम्) वर्तते।)
प्र॒जाप॑ते(ः) रोहि॒णी वे॑तु॒ (=भुङ्क्ताम्) पत्नी॑। वि॒श्वरू॑पा बृह॒ती चि॒त्रभा॑नुः।
सा नो॑ य॒ज्ञस्य॑ सुवि॒ते द॑धातु। यथा॒ जीवे॑म श॒रद॒स् सवीराः॑।"/>

      
    

    <link rel="stylesheet" href="/saMskAra/node_modules/tachyons/css/tachyons.min.css">
    <link rel="stylesheet" href="/saMskAra/node_modules/bootstrap/dist/css/bootstrap.min.css">
    <link rel="stylesheet" href="/saMskAra/node_modules/jquery-ui-dist/jquery-ui.min.css">
    <link rel="stylesheet" href="/saMskAra/node_modules/jquery-ui-dist/jquery-ui.min.css">
    <link rel="stylesheet" href="/saMskAra/node_modules/@fortawesome/fontawesome-free/css/solid.min.css">
    <link rel="stylesheet" href="/saMskAra/node_modules/@fortawesome/fontawesome-free/css/fontawesome.min.css">
    <link rel="stylesheet" href="/saMskAra/css/fonts.css">
    <script src="/saMskAra/node_modules/jquery/dist/jquery.min.js"></script>
    <script src="/saMskAra/node_modules/jquery-csv/src/jquery.csv.min.js"></script>
    <script src="/saMskAra/node_modules/jquery-ui-dist/jquery-ui.min.js"></script>
    <script src="/saMskAra/node_modules/bootstrap/dist/js/bootstrap.min.js"></script>
    <script src="/saMskAra/node_modules/@sanskrit-coders/sanscript/sanscript.js"></script>

    <script>
    let pageParams = JSON.parse("{\x22draft\x22:false,\x22emphasis_as_inline_comments\x22:true,\x22iscjklanguage\x22:false,\x22title\x22:\x22नक्षत्रसूक्तम्\x22,\x22unicode_script\x22:\x22devanagari\x22}");
    let pageSource = "mantra\/misc-devas\/Rk\/naxatra-suuktam.md";
    console.log(pageSource);
    var pageDefaults;
    for (let possiblePageDefaults of pageDefaultsList) {
      if (pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    var sidebarId = pageParams.sidebar || pageDefaults.sidebar;
    
    </script>
    <script src="/saMskAra/js/handleIncludes.js"></script>
    <script src="/saMskAra/js/audio_embed.js"></script>
    <script src="/saMskAra/js/video_embed.js"></script>
    <script src="/saMskAra/js/unmanaged_external/navgoco.js"></script>
    <script src="/saMskAra/js/sidebar.js"></script>
    <script src="/saMskAra/js/toc.js"></script>
    <script src="/saMskAra/js/onDocumentReady.js"></script>
    <script src="/saMskAra/js/autocomplete.js"></script>
  </head>

  <body class="ma0 bg-near-white">

    
<header class="p-1 bg-yellow">
    <nav role="navigation">
      <div class="row">
        <a  href="/saMskAra/" class="btn btn-default col">
          <i class="fas fa-gopuram ">संस्कारे विश्वासटिप्पणयः</i>
        </a>
        <div class="col-md-auto d-flex justify-content-center">
          <input id="titleSearchInputBox" placeholder="शीर्षिकान्विष्यताम् + Enter"><i class="btn fas fa-search "></i>
          <a href="/saMskAra/google_site_search/"  class="btn btn-default">Google</a>
        </div>
          
      </div>
    </nav>
</header>

    
    <div class="row">
      
      <aside class="col-md-3 card border " id="sidebar">
        <div id="sidebarTitle" class="card-title bg-yellow border d-flex justify-content-between">
          <a data-toggle="collapse" href="#sidebar_body" role="button" aria-expanded="true" aria-controls="sidebar_body">
            Proximal pages <i class="fas fa-caret-down"></i></a>
        </div>
        <nav class="card-body p-0" id="sidebar_body">
        <ul id="displayed_sidebar" class="list pl2 p-0 bg-yellow">
        </ul>
        </nav>
      </aside>
      <main class="col p-3" role="main">
        
<article>
  <header>
    <h1>नक्षत्रसूक्तम्</h1>
  </header>
  <aside>
  <div id="toc_card" class="card border ">
    <a id="tg-sb-link" href="#"><i id="tg-sb-icon-content-pane" class="fa fa-toggle-on"></i>Sidebar</a>
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
        <a id="editLink" class="btn btn-primary"  href="https://github.com/vvasuki/saMskAra/edit/master/mantra/misc-devas/Rk/naxatra-suuktam.md"><i class="fas fa-edit"></i></a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </div>
  <div  id="toc">
  </div>
   </aside>
  

<h2 id="क-त-त-क">कृत्तिकाः</h2>

<p><img src="../images/worlds/naxatra/kRttikA.png" alt="कृत्ति॑काः" /></p>

<p>अ॒ग्निर् नᳶ॑ पातु॒ कृत्ति॑काः। नक्ष॑त्रन् दे॒वम् <em>(=द्योतमानम्)</em> इ॑न्द्रि॒यम्।<br />
इ॒दमा॑साव्ँ विचक्ष॒णम्। ह॒विरा॒सञ् जु॑होत न।<br />
यस्य॒ भान्ति॑ र॒श्मयो॒ यस्य॑ के॒तवः॑। यस्ये॒मा विश्वा॒ भुव॑नानि॒ सर्वा॑।<br />
स कृत्ति॑काभिर॒भिसव्ँवसा॑नः। अ॒ग्निर् नो॑ <em>(=अस्मान्)</em> दे॒वस् सु॑वि॒ते <em>(=सुप्राप्ते {कर्मफले})</em> द॑धातु॥</p>

<p>अ॒ग्नये॒ स्वाहा॒ कृत्ति॑काभ्यः॒ स्वाहा॑।<br />
अ॒म्बायै॒ स्वाहा॑ दु॒लायै॒ स्वाहा॑।<br />
नि॒त॒न्त्यै स्वाहा॒ऽभ्रय॑न्तै॒ स्वाहा॑।<br />
मे॒घय॑न्त्यै॒ स्वाहा॑ व॒र्ष॒य॑न्त्यै॒ स्वाहा॑।चु॒पु॒णिका॑यै॒ स्वाहा॑।</p>

<h2 id="र-ह-ण">रोहिणी</h2>

<p><img src="../images/worlds/naxatra/kRttikA.png" alt="रोहि॒णी" /><br />
<em>(ब्रह्महृदयं = capella = beta taurii खलु रोहिणीशकटे (Taurus-मुखम्) वर्तते।)</em></p>

<p>प्र॒जाप॑ते<em>(ः)</em> रोहि॒णी वे॑तु॒ <em>(=भुङ्क्ताम्)</em> पत्नी॑। वि॒श्वरू॑पा बृह॒ती चि॒त्रभा॑नुः।<br />
सा नो॑ य॒ज्ञस्य॑ सुवि॒ते द॑धातु। यथा॒ जीवे॑म श॒रद॒स् सवीराः॑।<br />
रो॒हि॒णी दे॒व्युद॑गात् पु॒रस्ता॑त्। विश्वा॑ रू॒पाणि॑ प्रति॒मोद॑माना।<br />
प्र॒जाप॑तिꣳ ह॒विषा॑ व॒र्धय॑न्ती। प्रि॒या दे॒वाना॒मुप॑यातु य॒ज्ञम्॥</p>

<p>प्र॒जाप॑तये॒ स्वाहा॑ रोहि॒ण्यै स्वाहा॑।<br />
रोच॑मानायै॒ स्वाहा॑ प्र॒जाभ्यः॒ स्वाहा॑।</p>

<h2 id="म-गश-र-षम">मृगशीर्षम्</h2>

<p><img src="../images/worlds/naxatra/mRgashIrSha.png" alt="मृगशीर्षम्" /></p>

<p>सोमो॒ राजा॑ मृगशी॒र्॒षेण॒ आगन्न्॑ *(=आयातु)*। शि॒वन् नक्ष॑त्रम् प्रि॒यम॑स्य॒ धाम॑।<br />
आ॒प्याय॑मानो बहु॒धा जने॑षु। रेतᳶ॑ प्र॒जाय्ँ यज॑माने दधातु।<br />
यत् ते॒ नक्ष॑त्रं मृगशी॒र्॒षमस्ति॑। प्रि॒यꣳ रा॑जन् प्रि॒यत॑मम् प्रि॒याणा॑म्।<br />
तस्मै॑ ते सोम ह॒विषा॑ विधेम। शन् न॑ एधि द्वि॒पदे॒ शञ् चतु॑ष्पदे॥</p>

<p>सोमा॑य॒ स्वाहा॑ मृगशी॒र्षाय॒ स्वाहा॑।<br />
इ॒न्व॒काभ्यः॒ स्वाहौष॑धीभ्यः॒ स्वाहा॑।<br />
रा॒ज्याय॒ स्वाहा॒ऽभिजि॑त्यै॒ स्वाहा॑।</p>

<h2 id="आर-द-र">आर्द्रा</h2>

<p><img src="../images/worlds/naxatra/kRttikA.png" alt="आ॒र्द्रा" /></p>

<p>आ॒र्द्रया॑ रु॒द्रᳶ प्रथ॑मान <em>(=प्रसिद्ध)</em> एति। श्रेष्ठो॑ दे॒वाना॒म् पति॑र् अघ्नि॒याना॑म् *(=गवाम्)*।<br />
नक्ष॑त्रमस्य ह॒विषा॑ विधेम *(=परिचरेम)*। मा नᳶ॑ प्र॒जाꣳ री॑रिष॒न् मोत वी॒रान्।<br />
हे॒ती रु॒द्रस्य॒ परि॑ णो वृणक्तु। आ॒र्द्रा नक्ष॑त्रञ् जुषताꣳ ह॒विर् नः॑।<br />
प्र॒मु॒ञ्चमा॑नौ दुरि॒तानि॒ विश्वा॑। अपा॒घशꣳसन् नुदता॒म् अरा॑तिम्।॥</p>

<p>रु॒द्राय॒ स्वाहा॒ऽऽर्द्रायै॒ स्वहा॑।पिन्व॑मानायै॒ स्वाहा॒ प॒शुभ्यः॒ स्वाहा॑।</p>

<h2 id="प-नर-वस">पुनर्वसू</h2>

<p><img src="../images/worlds/naxatra/punarvasU.png" alt="पुन॒र्वसू" /></p>

<p>पुन॑र्नो दे॒व्यदि॑तिस् स्पृणोतु *(=प्रीणयतु)*। पुन॒र्वसू नᳶ॒ पुन॒रेता॑य्ँ य॒ज्ञम्।<br />
पुन॑र्नो दे॒वा अ॒भिय॑न्तु॒ सर्वे॑। पुनᳶ॑ पुनर्वो ह॒विषा॑ यजामः।<br />
ए॒वा न दे॒व्यदि॑तिर् अन॒र्वा *(=अनर्वाचीना)*। विश्व॑स्य भ॒र्त्री जग॑तᳶ प्रति॒ष्ठा।<br />
पुन॑र्वसू ह॒विषा॑ व॒र्धय॑न्ती। प्रि॒यम् दे॒वाना॒मप्ये॑तु॒ पाथः॑ *(=हविः)*॥</p>

<p>अदि॑त्यै॒ स्वाहा॒ पुन॑र्वसुभ्याम् स्वाहा।<br />
भू॑त्यै॒ स्वाहा॒ प्रजा॑त्यै॒ स्वाहा॑।</p>

<h2 id="त-ष-यम">तिष्यम्</h2>

<p><img src="../images/worlds/naxatra/tiShya.png" alt="तिष्यम्" /></p>

<p>बृह॒स्पति॑ᳶ प्रथ॒मञ्जाय॑मानः। ति॒ष्य॑न्नक्ष॑त्रम् अ॒भि सम्ब॑भूव।<br />
श्रेष्ठो॑ दे॒वाना॒म् पृत॑नासु जि॒ष्णुः। दिशोऽनु॒ सर्वा॒ अभ॑यन्नो अस्तु।<br />
ति॒ष्य॑ᳶ पु॒रस्ता॑दु॒त म॑ध्य॒तो नः॑। बृह॒स्पति॑र्न॒ᳶ परि॑ पातु प॒श्चात्।<br />
बाधे॑ता॒न्द्वेषो॒ अभ॑यङ् कृणुताम्। सु॒वीर्य॑स्य॒ पत॑यस्स्याम।</p>

<p>बृह॒स्पत॑ये॒ स्वाहा॑ ति॒ष्या॑य॒ स्वाहा॑।<br />
ब्र॒ह्म॒व॒र्च॒साय॒ स्वाहा॑।</p>

<h2 id="आश-र-ष">आश्रेषाः</h2>

<p><img src="../images/worlds/naxatra/AshreShA.png" alt="आश्रेषाः" /></p>

<p>(δ, ε, η, ρ, and σ Hydrae)</p>

<p>इ॒दꣳ स॒र्पेभ्यो॑ ह॒विर् अ॑स्तु॒ जुष्ट॑म्। आ॒श्रे॒षा येषा॑मनु॒यन्ति॒ चेतः॑।<br />
ये अ॒न्तरि॑क्षम् पृथि॒वीङ् क्षि॒यन्ति॑। ते न॑स्स॒र्पासो॒ हव॒माग॑मिष्ठाः।<br />
ये रो॑च॒ने सूर्य॒स्यापि॑ स॒र्पाः। ये दिव॑न् दे॒वीम् अनु॑ स॒ञ्चर॑न्ति।<br />
येषा॑माश्रे॒षा अ॑नु॒यन्ति॒ काम॑म्। तेभ्य॑स् स॒र्पेभ्यो॒ मधु॑मज् जुहोमि।</p>

<p>स॒र्पेभ्यः॒ स्वाहा॑ऽऽश्रे॒षाभ्यः॒ स्वाहा॑।<br />
द॒न्द॒शूके॑भ्यः॒ स्वाहा॑॥</p>

<h2 id="मघ">मघा</h2>

<p><img src="../images/worlds/naxatra/maghA.png" alt="मघा" /></p>

<p>उप॑हूताᳶ पि॒तरो॒ ये म॒घासु॑ *(=Regulus)*। मनो॑जवसस् सु॒कृत॑स् सुकृ॒त्याः।<br />
ते नो॒ नक्ष॑त्रे॒ हव॒माग॑मिष्ठाः। स्व॒धाभिर् यज्ञम् प्रय॑तञ् जुषन्ताम्।<br />
ये अ॑ग्निद॒ग्धा ये ऽन॑ग्निदग्धाः। ये॑ ऽमुल्ँ लो॒कम् पि॒तरᳵ॑ क्षि॒यन्ति॑।<br />
याꣳश् च॑ वि॒द्म याꣳ उ॑ च॒ न प्र॑वि॒द्म। म॒घासु॑ य॒ज्ञꣳ सुकृ॑तम् जुषन्ताम्॥</p>

<p>पि॒तृभ्यः॒ स्वाहा॑ म॒घाभ्यः॑ स्वाह ा॑ऽन॒घाभ्यः॒ स्वाहा॑<br />
अग॒दाभ्यः॑ स्वाहा॑ ऽरुन्ध॒तीभ्यः॒ स्वाहा॑।</p>

<hr />

<p><img src="../images/worlds/naxatra/maghA.png" alt="फल्गु॑न्यः" /></p>

<p>गवा॒म् पतिः॒ फल्गु॑नीनामसि॒ <em>(=δ+ Leonis)</em> त्वम्। तद॑र्यमन् वरुणमित्र॒ चारु॑।<br />
तन् त्वा॑ व॒यꣳ स॑नि॒तारꣳ॑ <em>(=दातारं)</em> सनी॒नाम् *(=दातव्यानाम्)*। जी॒वा जीव॑न्त॒मुप॒ सव्ँवि॑शेम।<br />
येने॒मा विश्वा॒ भुव॑नानि॒ सञ्जि॑ता। यस्य॑ दे॒वा अ॑नुसं॒यन्ति॒ चेतः॑।<br />
अ॒र्य॒मा राजा॒ ऽजर॑स् तुवि॑ष्मान् *(=वृद्धिमान्)*। फल्गु॑नीनाम् ऋष॒भो रो॑रवीति॥</p>

<p>अ॒र्य॒म्णे स्वाहा॒ फल्गु॑नीभ्या॒ꣳ॒ स्वाहा॑।<br />
प॒शुभ्यः॒ स्वाहा॑।</p>

<h2 id="फल-ग-न-य">फल्गुन्यः</h2>

<p><img src="../images/worlds/naxatra/maghA.png" alt="फल्गुन्यः" /></p>

<p>श्रेष्ठो॑ दे॒वाना॑म् भगवो भगासि।  तत् त्वा॑ विदु॒ᳶ फल्गु॑नी॒स् <em>(=Denebola)</em>, तस्य॑ वित्तात् *(=विद्धि)*।<br />
अ॒स्मभ्य॑ङ् क्ष॒त्रम् अ॒जरꣳ॑ सु॒वीर्यम्॑। गोम॒द् अश्व॑व॒द् उप॒सन्नु॑दे॒ह।<br />
भगो॑ ह दा॒ता भग इत् प्र॑दा॒ता। भगो॑ दे॒वीः फल्गु॑नी॒र् आवि॑वेश।<br />
भग॒स्येत् तम् प्र॑स॒वङ् ग॑मेम। यत्र॑ दे॒वैस् स॑ध॒मादं॑ <em>(=सहहर्षं)</em> मदेम *(=प्राप्नुयाम)*।॥</p>

<p>भगा॑य॒ स्वाहा॒ फल्गु॑नीभ्या॒ꣳ॒ स्वाहा॑।<br />
श्रेष्टाया॑य॒ स्वाहा॑।</p>

<h2 id="हस-त">हस्तः</h2>

<p><img src="../images/worlds/naxatra/hasta.png" alt="हस्तः" /></p>

<p>आया॒तु दे॒वस् स॑वि॒तोप॑यातु। हि॒र॒ण्यये॑न सु॒वृता॒ रथे॒न।<br />
वह॒न्॒ हस्तꣳ सु॒भग॑व्ँ विद्म॒नाप॑सम् *(=विदितकर्मणा युक्तम्)*। प्रयच्छ॑न्त॒म् पपु॑रि॒म् <em>(=पूरयितारम्)</em> पुण्य॒म् अच्छ॑ *(=अभिमुखं वर्तमानम्)*।<br />
हस्तᳶ॒ प्रय॑च्छत्व् अ॒मृत॒व्ँ वसी॑यः। दक्षि॑णेन॒ प्रति॑गृभ्णीम एनत्।<br />
दा॒तार॑म॒द्य स॑वि॑ता वि॑देय *(=लभेय)*। यो नो॒ हस्ता॑य प्रसु॒वाति॑ य॒ज्ञम्॥</p>

<p>स॒वि॒त्रेस्वाहा॒ हस्ता॑य स्वाहा॑<br />
ऽऽदद॒ते स्वाहा॑ पृण॒ते स्वाहा॑<br />
प्र॒यच्छ॑ते॒ स्वाहा॑ प्रतिगृभ्ण॒ते स्वाहा॑।</p>

<h2 id="च-त-र">चित्रा</h2>

<p><img src="../images/worlds/naxatra/chitrA.png" alt="चित्रा" /></p>

<p>त्वष्टा॒ नक्ष॑त्रम् अ॒भ्ये॑ति चि॒त्राम् *(=Spica)*। सु॒भꣳस॑सय्ँ <em>(=सुजघनां)</em> युव॒तिꣳ रोच॑मानाम्।<br />
नि॒वे॒शय॑न्न् अ॒मृता॒न् मर्त्याꣳ॑श् च। रू॒पाणि॑ पि॒ꣳ॒शन् <em>(=निरूपयन्)</em> भुव॑नानि॒ विश्वा॑।<br />
तन् न॒स् त्वष्टा॒ तदु॑ चि॒त्रा विच॑ष्टाम् *(=वीक्षताम्)*। तन् नक्ष॑त्रम् भूरि॒दा अ॑स्तु॒ मह्यम्॑।<br />
तन्नᳶ॑ प्र॒जाव्ँ वी॒रव॑तीꣳ सनोतु *(=ददातु)*। गोभि॑र् नो॒ अश्वै॒स् सम॑नक्तु यज्ञम्॥</p>

<p>त्वष्ट्रे॒ स्वाहा॑ चि॒त्रायै॒ स्वाहा॑।<br />
चैत्रा॑य॒ स्वाहा॑ प्र॒जायै॒ स्वाहा॑।</p>

<h2 id="न-ष-ट-य">निष्ट्या</h2>

<p><img src="../images/worlds/naxatra/niShTyA.png" alt="निष्ट्या॑" /></p>

<p>वा॒युर् नक्ष॑त्रम् अ॒भ्ये॑ति॒ निष्ट्या॑म्*(=Arctrus)*। ति॒ग्मशृ॑ङ्गो वृष॒भो रोरु॑वाणः।<br />
स॒मी॒रय॒न् भुव॑ना मात॒रिश्वा॑। अप॒ द्वेषाꣳ॑सि नुदता॒म् अरा॑तीः।<br />
तन् नो॑ वा॒यस् तदु॒ निष्ट्या॑ शृणोतु। तन् नक्ष॑त्रम् भूरि॒दा अ॑स्तु॒ मह्यम्॑।<br />
तन् नो॑ दे॒वासो॒ अनु॑जानन्तु॒ कामम्॑। यथा॒ तरे॑म दुरि॒तानि॒ विश्वा॑॥</p>

<p>वा॒यवे॒ स्वाहा॒ निष्ट्या॑यै॒ स्वाहा॑।<br />
का॒म॒चारा॑य॒ स्वाहा॒ऽभिजि॑त्यै॒ स्वाहा॑।</p>

<h2 id="व-श-ख">विशाखे</h2>

<p><img src="../images/worlds/naxatra/vishAkhA.png" alt="विशा॑खे" /></p>

<p>दू॒रम् अ॒स्मच्छत्र॑वो यन्तु भी॒ताः। तद् इ॑न्द्रा॒ग्नी कृ॑णुता॒म् तद् विशा॑खे।<br />
तन् नो॑ दे॒वा अनु॑मदन्तु य॒ज्ञम्। प॒श्चात् पु॒रस्ता॒द् अभ॑यन्नो अस्तु।<br />
नक्ष॑त्राणा॒म् अधि॑पत्नी॒ विशा॑खे। श्रेष्ठा॑व् इ्द्रा॒ग्नी भुव॑नस्य गो॒पौ।<br />
विषू॑च॒श् <em>(=विभिन्नगतीन्)</em> शत्रू॑न् अप॒बाध॑मानौ। अप॒क्षुध॑न् नुदता॒म् अरा॑तिम्।॥</p>

<p>इ॒न्द्रा॒ग्निभ्या॒ꣳ॒ स्वाहा॒ विशा॑खाभ्या॒ꣳ॒ स्वाहा॑।<br />
स्रेष्टया॑य॒ स्वाहा॒ऽभिजि॑त्यै॒ स्वाहा॑।</p>

<h2 id="प-र-ण-म">पूर्णिमा</h2>

<p>पू॒र्णा प॒श्चाद् उ॒त पू॒र्णा पु॒रस्ता॑त्। उन्म॑ध्य॒तᳶ पौ॑र्णमा॒सी जि॑गाय *{शत्रून्}*।<br />
तस्या॑न् दे॒वा अधि॑ सव्ँवस॑न्तः। उ॒त्त॒मे नाक॑ इ॒ह मा॑दयन्ताम्।<br />
पृ॒थ्वी <em>(=विस्तीर्णा)</em> सु॒वर्चा॑ युव॒तिः स॒जोषाः॑। पौ॒र्ण॒मा॒स्य् उद॑गा॒च् छोभ॑माना।<br />
<em>{दुर्गतिपरिहारेण}</em> आ॒प्या॒यय॑न्ती दुरि॒तानि॒ विश्वा॑। उ॒रुन् दुहा॒य्ँ यज॑मानाय य॒ज्ञम्।</p>

<p>पौ॒र्ण॒मा॒स्यै स्वाहा॒ कामा॑य॒ स्वाहा ग॑त्यै॒ स्वाहा॑</p>

<h2 id="अन-र-ध">अनूराधाः</h2>

<p><img src="../images/worlds/naxatra/anUrAdhAH.png" alt="अ॒नू॒रा॒धाः" /></p>

<p>ऋ॒द्ध्यास्म॑ ह॒व्यैर्न॑मसो॒पसद्य॑। मि॒त्रन् दे॒वं, मि॑त्र॒धेय॑न् <em>(=मित्रेण सम्पाद्यन्)</em> नो अस्तु।<br />
अ॒नू॒रा॒धान् ह॒विषा॑ व॒र्धय॑न्तः। श॒तञ् जी॑वेम॒ श॒रदः॒ सवी॑राः।<br />
चि॒त्रम् नक्ष॑त्र॒मुद॑गात्पु॒रस्ता॑त्। अ॒नू॒रा॒धास॒ इति॒ यद्वद॑न्ति।<br />
तन्मि॒त्र ए॑ति प॒थिभि॑र् देव॒यानैः॑। हि॒र॒ण्ययै॒र् वित॑तैर् अ॒न्तरि॑क्षे॥</p>

<p>मि॒त्राय॒ स्वाहा॑ऽनूरा॒धेभ्यः॒ स्वाहा॑।<br />
मि॒त्र॒धेया॑य॒  स्वाहा॒ऽभिजि॑त्यै॒ स्वाहा॑।</p>

<h2 id="ज-य-ष-ठ">ज्येष्ठा</h2>

<p><img src="../images/worlds/naxatra/anUrAdhAH.png" alt="ज्येष्ठा" /></p>

<p>इन्द्रो॑ ज्ये॒ष्ठामनु॒ नक्ष॑त्रमेति। यस्मि॑न् वृ॒त्रव्ँ वृ॑त्र॒तूरर्ये॑ <em>(=वृत्रवधे)</em> त॒तार॑।<br />
तस्मि॑न् व॒यम् अ॒मृत॒न् दुहा॑नाः। क्षुध॑न् तरेम॒ दुरि॑ति॒न् दुरि॑ष्टिम्।<br />
पु॒र॒न्द॒राय॑ वृष॒भाय॑ धृ॒ष्णवे॑। अषा॑ढाय॒ <em>(=अपरिभूताय)</em> सह॑मानाय मी॒ढुषे॑ *(=सेचकाय {वृष्ट्या})*।<br />
इन्द्रा॑य ज्ये॒ष्ठा मधु॑म॒द् दुहा॑ना। उ॒रुङ् कृ॑णोतु॒ यज॑मानस्य लो॒कम्।॥</p>

<p>इन्द्रा॑य॒ स्वाहा॑ ज्ये॒ष्ठायै॒ स्वाहा॑।<br />
ज्ये॒ष्ठया॑य॒ स्वाहा॒ऽभिजि॑त्यै॒ स्वाहा॑।</p>

<h2 id="अन-र-ध-1">अनूराधाः</h2>

<p><img src="../images/worlds/naxatra/anUrAdhAH.png" alt="" /><br />
<em>(मूलायाङ्खल्व् आकाशगङ्गाकेन्द्रम् अपि वर्तते!)</em></p>

<p>मूल॑म् प्र॒जाव्ँ वी॒रव॑तीव्ँ विदेय। परा॑च्येतु॒ निरृ॑तिᳶ परा॒चा।<br />
गोभि॒र्नक्ष॑त्रम् प॒शुभि॒स् सम॑क्तम्। अह॑र्भूया॒द् यज॑मानाय॒ मह्यम्॑।<br />
अह॑र्नो अ॒द्य सु॑वि॒ते द॑धातु। मूल॒न् नक्ष॑त्र॒मिति॒ यद्वद॑न्ति।<br />
परा॑चीव्ँ वा॒चा निरृ॑तिन् नुदामि। शि॒वम् प्र॒जयै॑ शि॒वम॑स्तु॒ मह्यम्॑॥</p>

<p>प्र॒जाप॑तये॒ स्वाहा॒ मूला॑य॒ स्वाहा॑।<br />
प्र॒जायै॒ स्वाहा॑।</p>

<h2 id="अष-ढ-प-र-व">अषाढाः पूर्वाः</h2>

<p><img src="../images/worlds/naxatra/aShADhAH.png" alt="" /></p>

<p>या दि॒व्या आपᳶ॒ पय॑सा सम्बभू॒वुः। या अ॒न्तरि॑क्ष उ॒त पार्थि॑वी॒र्याः।<br />
यासा॑मषा॒ढा अ॑नु॒यन्ति॒ कामम्॑। ता न॒ आपः॒ शꣳ स्यो॒ना भ॑वन्तु।<br />
याश्च॒ कूप्या॒ याश्च॑ ना॒द्या॑स्समु॒द्रियाः॑। याश्च॑ वैश॒न्तीरुत प्रा॑स॒चीर्याः।<br />
यासा॑मषा॒ढा मधु॑ भ॒क्षय॑न्ति। ता न॒ आपः॒ शꣳ स्यो॒ना भ॑वन्तु॥</p>

<p>अ॒द्भ्यः स्वाहा॑ऽषा॒ढाभ्यः॒ स्वाहा॑।<br />
स॒मु॒द्राय॒ स्वाहा॒ कामा॑य॒ स्वाहा॑।</p>

<h2 id="अष-ढ-उत-तर">अषाढाः उत्तराः</h2>

<p><img src="../images/worlds/naxatra/aShADhAH.png" alt="" /></p>

<p>तन् नो॒ विश्वे॒ उप॑ शृण्वन्तु दे॒वाः। तद॑षा॒ढा अ॒भिसंय॑न्तु य॒ज्ञम्।<br />
तन्नक्ष॑त्रम् प्रथताम् प॒शुभ्यः॑। कृ॒षिर् वृ॒ष्टिर् यज॑मानाय कल्पताम्।<br />
शु॒भ्राᳵ क॒न्या॑ युव॒तय॑स् सु॒पेश॑सः। क॒र्म॒कृत॑स् सु॒कृतो॑ वी॒र्या॑वतीः।<br />
विश्वा॑न् दे॒वान् ह॒विषा॑ व॒र्धय॑न्तीः। अ॒षा॒ढाᳵ काम॒मुपा॑यन्तु य॒ज्ञम्॥</p>

<p>विश्वे॑भ्यो दे॒वेभ्यः॒ स्वाहा॑ऽषा॒ढाभ्यः॒ स्वाहा॑।<br />
अ॒न॒प॒ज॒य्याय॒ स्वाहा॒ जित्यै॒ स्वाहा॑।</p>

<h2 id="अभ-ज-त">अभिजित्</h2>

<p><img src="../images/worlds/naxatra/abhijit.png" alt="" /></p>

<p>यस्मि॒न् ब्रह्मा॒भ्यज॑य॒त् सर्व॑मे॒तत्। अ॒मुञ्च॑ लो॒कमि॒दमू॑ च॒ सर्वम्॑।<br />
तन् नो॒ नक्ष॑त्रमभि॒जिद्वि॒जित्य॑। श्रिय॑न् दधा॒त्वहृ॑णीयमानम्।<br />
उ॒भौ लो॒कौ ब्रह्म॑णा॒ सञ्जि॑ते॒मौ। तन्नो॒ नक्ष॑त्रमभि॒जिद्विच॑ष्टाम्।<br />
तस्मि॑न्व॒यम् पृत॑ना॒स्सञ्ज॑येम। तन्नो॑ दे॒वासो॒ अनु॑जानन्तु॒ कामम्॑॥</p>

<p>ब्रह्म॑णे॒ स्वाहा॑ऽभि॒जिते॒ स्वाहा॑।<br />
ब्र॒ह्म॒लो॒काय॒ स्वाहा॒ऽभिजि॑त्यै॒ स्वाहा॑।</p>

<h2 id="श-र-ण">श्रोणा</h2>

<p><img src="../images/worlds/naxatra/shroNA.png" alt="" /></p>

<p>शृ॒ण्वन्ति॑ श्रो॒णाम॒मृत॑स्य गो॒पाम्। पुण्या॑मस्या॒ उप॑शृणोमि॒ वाचम्॑।<br />
म॒हीन् दे॒वीव्ँ विष्णु॑पत्नीमजू॒र्याम्। प्र॒तीची॑ मेनाꣳ ह॒विषा॑ यजामः।<br />
त्रे॒धा विष्णु॑रुरुगा॒यो विच॑क्रमे। म॒हीन् दिव॑म् पृथि॒वीम॒न्तरि॑क्षम्।<br />
तच्छ्रो॒णैति॒ श्रव॑ इ॒च्छमा॑ना। पुण्य॒ꣳ॒ श्लोक॒य्ँ यज॑मानाय कृण्व॒ती॥</p>

<p>विष्ण॑वे॒ स्वाहा॑ श्रो॒णायै॒ स्वाहा॑।<br />
श्लोका॑य॒ स्वाहा॑ श्रु॒ताय॒स्स्वाहा॑।</p>

<h2 id="धन-ष-ठ-श-रव-ष-ठ">धनिष्ठाः/ श्रविष्ठाः</h2>

<p><img src="../images/worlds/naxatra/dhaniShThA.svg" alt="" /></p>

<p>अ॒ष्टौ दे॒वा वस॑वस्सो॒म्यासः॑। चत॑स्रो दे॒वीर॒जराः॒ श्रवि॑ष्ठाः।<br />
ते य॒ज्ञम् पा॑न्तु॒ रज॑सᳶ पु॒रस्ता॑त्। सव्ँव॒त्स॒रीण॑म॒मृतꣳ॑ स्व॒स्ति।<br />
य॒ज्ञन् नᳶ॑ पान्तु॒ वस॑वᳶ पु॒रस्ता॑त्। द॒क्षि॒ण॒तो॑ऽभिय॑न्तु॒ श्रवि॑ष्ठाः।<br />
पुण्य॒न् नक्ष॑त्रम॒भि सव्ँवि॑शाम। मा नो॒ अरा॑तिर॒घश॒ꣳ॒साऽगन्न्॑॥</p>

<p>वसु॑भ्यः॒ स्वाहा॒ श्रवि॑ष्ठाभ्यः॒ स्वाहा॑।<br />
अग्रा॑य॒ स्वाहा॒ परी॑त्यै॒ स्वाहा॑।</p>

<h2 id="शतभ-षग">शतभिषग्</h2>

<p><img src="../images/worlds/naxatra/shatabhiShaj.png" alt="" /></p>

<p>क्ष॒त्रस्य॒ राजा॒ वरु॑णोऽधिरा॒जः। नक्ष॑त्राणाꣳ श॒तभि॑ष॒ग् वसि॑ष्ठः।<br />
तौ दे॒वेभ्यᳵ॑ कृणुतो दी॒र्घमायुः॑। श॒तꣳ स॒हस्रा॑ भेष॒जानि॑ धत्तः।<br />
य॒ज्ञन्नो॒ राजा॒ वरु॑ण॒ उप॒यातु। तन्नो॒ विश्वे॑ अ॒भि संय॑न्तु दे॒वाः।<br />
तन्नो॒ नक्ष॑त्रꣳ श॒तभि॑षग् जुषा॒णम्। दी॒र्घमायुᳶ॒ प्रति॑रद्भेष॒जानि॑॥</p>

<p>वरु॑णाय॒ स्वाहा॒ श॒तभि॑षजे॒ स्वाहा॑।<br />
भे॒ष॒जेभ्यः॒ स्वाहा॑।</p>

<h2 id="प-र-ष-ठपद-प-र-व">प्रोष्ठपदाः पूर्वाः</h2>

<p><img src="../images/worlds/naxatra/proShThapada.png" alt="" /></p>

<p>अ॒ज एक॑पा॒दुद॑गात्पु॒रस्ता॑त्। विश्वा॑ भू॒तानि॑ प्रति॒ मोद॑मानः।<br />
तस्य॑ दे॒वाᳶ प्र॑स॒वय्ँ य॑न्ति॒ सर्वे॑। प्रो॒ष्ठ॒प॒दासो॑ अ॒मृत॑स्य गो॒पाः।<br />
वि॒भ्राज॑मानस् समिधा॒ न उ॒ग्रः। आऽन्तरि॑क्षमरुह॒दग॒न्द्याम्।<br />
तꣳ सूर्य॑न् दे॒वम॒जमेक॑पादम्। प्रो॒ष्ठ॒प॒दासो॒ अनु॑यन्ति॒ सर्वे॑॥</p>

<p>अ॒जायैक॑पदे॒ स्वाहा॑ प्रोष्ठप॒देभ्यः॒ स्वाहा॑।<br />
तेज॑से॒ स्वाहा॑ ब्रह्मवर्च॒साय॒ स्वाहा॑।</p>

<h2 id="प-र-ष-ठपद-उत-तर">प्रोष्ठपदाः उत्तराः</h2>

<p><img src="../images/worlds/naxatra/proShThapada.png" alt="" /></p>

<p>अहि॑र् बु॒ध्नियᳶ॒ प्रथ॑मान एति। श्रेष्ठो॑ दे॒वाना॑मु॒त मानु॑षाणाम्।<br />
तम् ब्रा॑ह्म॒णास् सो॑म॒पास् सो॒म्यासः॑। प्रो॒ष्ठ॒प॒दासो॑ अ॒भिर॑क्षन्ति॒ सर्वे॑।<br />
च॒त्वार॒ एक॑म॒भि कर्म॑ दे॒वाः। प्रो॒ष्ठ॒प॒दा स॒ इति॒ यान् वद॑न्ति।<br />
ते बु॒ध्निय॑म् परि॒षद्यꣳ॑ स्तु॒वन्तः॑। अहिꣳ॑ रक्षन्ति॒ नम॑सोप॒सद्य॑॥</p>

<p>अह॑ये बु॒ध्निया॑य॒ स्वाहा॑ प्रोष्ठप॒देभ्यः॒ स्वाहा॑।</p>

<h2 id="र-वत">रेवती</h2>

<p><img src="../images/worlds/naxatra/revatI.png" alt="" /></p>

<p>पू॒षा रे॒वत्यन्वे॑ति॒ पन्था॑म्। पु॒ष्टि॒पती॑ पशु॒पा वाज॑बस्त्यौ।<br />
इ॒मानि॑ ह॒व्या प्रय॑ता जुषा॒णा। सु॒गैर्नो॒ यानै॒रुप॑याताय्ँ य॒ज्ञम्।<br />
क्षु॒द्रान् प॒शून् र॑क्षतु रे॒वती॑ नः। गावो॑ नो॒ अश्वा॒ꣳ॒ अन्वे॑तु पू॒षा।<br />
अन्न॒ꣳ॒ रक्ष॑न्तौ बहु॒दा विरू॑पम्। वाजꣳ॑ सनुता॒य्ँ यज॑मानाय य॒ज्ञम्॥</p>

<p>पू॒ष्णे स्वाहा॑ रे॒वत्यै॒ <em>(=ζ Piscium)</em> स्वाहा॑।<br />
प॒शुभ्यः॒ स्वाहा॑।</p>

<h2 id="अश-व-न">अश्विनौ</h2>

<p><img src="../images/worlds/naxatra/ashvinau.png" alt="" /></p>

<p>तद॒श्विना॑वश्व॒युजोप॑याताम्। शुभ॒ङ्गमि॑ष्ठौ सु॒यमे॑भि॒रश्वैः॑।<br />
स्वन् नक्ष॑त्रꣳ ह॒विषा॒ यज॑न्तौ। मध्वा॒ सम्पृ॑क्तौ॒ यजु॑षा॒ सम॑क्तौ।<br />
यौ दे॒वाना॑म् भि॒षजौ॑ हव्यवा॒हौ। विश्व॑स्य दू॒ताव॒मृत॑स्य गो॒पौ।<br />
तौ नक्ष॒त्रञ् जुजुषा॒णोप॑याताम्। नमो॒ऽश्विभ्या॑ङ् कृणुमोऽश्व॒युग्भ्या॑म्॥</p>

<p>अ॒श्विभ्या॒ꣳ॒ स्वाहा॑ऽश्व॒युग्भ्या॒ꣳ॒ स्वाहा॑।<br />
श्रोत्रा॑य॒ स्वाहा॒ श्रुत्यै॒ स्वाहा॑।</p>

<h2 id="भरण">भरणी</h2>

<p><img src="../images/worlds/naxatra/bharaNI.png" alt="" /></p>

<p>अप॑ पा॒प्मान॒म् भर॑णीर् <em>(=35, 39, 41 Arietis)</em> भरन्तु। तद्य॒मो राजा॒ भग॑वा॒न्॒ विच॑ष्टाम्।<br />
लो॒कस्य॒ राजा॑ मह॒तो म॒हान् हि। सु॒गन् नᳶ॒ पन्था॒मभ॑यङ् कृणोतु।<br />
यस्मि॒न्नक्ष॑त्रे य॒म एति॒ राजा॑। यस्मि॑न्नेनम॒भ्यषिं॑चन्त दे॒वाः।<br />
तद॑स्य चि॒त्रꣳ ह॒विषा॑ यजाम। अप॑ पा॒प्मान॒म् भर॑णीर् भरन्तु॥</p>

<p>य॒माय॒ स्वाहा॑ऽपभ॒रणीभ्यः॒ स्वाहा॑।<br />
रा॒ज्याय॒ स्वाहा॒ऽभिजि॑त्यै॒ स्वाहा॑।</p>

<h2 id="अम-व-स-य">अमावास्या</h2>

<p>नि॒वेश॑नी स॒ङ्गम॑नी॒ वसू॑ना॒व्ँ विश्वा॑ रू॒पाणि॒ वसू॑न्यावे॒शय॑न्ती।<br />
स॒ह॒स्र॒पो॒षꣳ सु॒भगा॒ ररा॑णा॒ सा न॒ आग॒न्वर्च॑सा सव्ँविदा॒ना॥<br />
यत्ते॑ दे॒वा अद॑धुर् भाग॒धेय॒म् अमा॑वास्ये सव्ँवस॑न्तो महि॒त्वा।<br />
सा नो॑ य॒ज्ञम् पि॑पृहि विश्ववारे र॒यिन्नो॑ धेहि सुभगे सु॒वीरम्॑॥</p>

<p>अ॒मा॒वा॒स्या॑यै॒ स्वाहा॒ कामा॑य॒ स्वाहा ग॑त्यै॒ स्वाहा॑।</p>

</article>


      </main>
    </div>
    <footer class="bg-yellow  p-1" role="contentinfo">
  <div class="container-fluid d-flex justify-content-between">
  <a class="btn btn-secondary" href="https://github.com/vvasuki/saMskAra/issues/new" >
    प्रतिस्पन्दः
  </a>
  <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
  </div>
</footer>

  </body>
  <script type='text/javascript'>
    
    updateToc();
  </script>
</html>
